<div>
    <h2 style="margin: 0; padding: 0;">Risc per mineralització</h2>
    <p>El risc de mineralització es pot percebre a través de les concentracions de sulfats, clorurs i conductivitat, i es classifica a grans trets en tres categories, alta, moderada i baixa. En aquest context, en el 2020, tant a part de la conca del Besòs i del Llobregat (bàsicament els trams baixos i els rius Anoia i Gavarresa), com part de la conca del Foix, presenten un <strong>risc de mineralització de moderat a alt.</strong></p>
    <p>No obstant això, i respecte a anys anteriors, s’ha observat una disminució significativa de, per exemple, la conductivitat en els punts de mostreig estudiats. Un dels motius podria ser que, tot i els inputs de sals dissoltes provinents de l’activitat humana (industrial, minera o urbana) que trobem en alguns punts, les pluges del 2020 han ajudat a diluir-les. Tanmateix, caldrà seguir de prop aquestes reduccions, ja que en anys més secs com el 2019 els valors eren majors.</p>
    <p style="background-color: #f4fefe; padding: 8px; border: 2px dotted #008080;">El risc de mineralització (concentració de clorurs, sulfats i conductivitat) és generalment baix amb excepcions de la conca del Foix, els rius Anoia, Gavarresa i trams baixos del Llobregat i Besòs, els quals presenten un alt risc. Malgrat això, el risc és més baix en comparació amb els resultats d’altres anys que podrien respondre a les elevades pluges del 2020, dissolent les sals provinents de diverses activitats humanes (industrial, minera o urbana)..</p>
    <p>Segons les dades observades a la <strong>primavera del 2020</strong>, els punts amb <strong>alta conductivitat</strong> (> 1000 μS/cm2) corresponen en part a la conca del Foix, alguns punts de la conca del Besòs i als trams mitjos i baixos de la conca del Llobregat. Alguns d’aquests alts valors corresponen a zones on hi ha les explotacions mineres de potassa com a Sallent (aigües avall de la zona del Bages) o el riu Meder, llocs on s’espera que se trobin aquests valors. A més, un dels punts amb alta conductivitat es troba dins de Parc del Foix (F52), en concret de 1387 μS/cm2. Tot i això, el valor observat és menor que en anys més secs com el 2019  quan arribava a 1578 μS/cm2. En aquest context, cal recordar que valors tan alts de conductivitat acaben provocant problemes de regulació osmòtica a la majoria de fauna aquàtica i que, com en alguns d’aquests casos, es troben en rius amb moltes sals dissoltes provinents de l’activitat humana (industrial, minera o urbana). No obstant això, a diferència del 2018 (que també va ser un any plujós), cal destacar que en el 2020 la conductivitat mai ha superat els 2000 μS/cm2.</p>
</div>