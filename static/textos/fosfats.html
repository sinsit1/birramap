<div>
    <h2 style="margin: 0; padding: 0;">Risc d'eutrofització</h2>
    <p>Els nitrats i els fosfats són els principals nutrients per la vegetació aquàtica i quan es troben en altes concentracions a l’aigua solen ser els causants de possibles episodis d’eutrofització dels ecosistemes aquàtics. Als rius, el seu origen més habitual són els abocaments d’aigua residual, els quals provoquen càrregues altes de matèria orgànica.</p>
    <p>Si tenim en compte aquestes dues variables, la majoria dels punts estudiats en el 2020 presenten un risc d’eutrofització <strong>moderada</strong>. En concret, s’observa com els eixos principals i especialment a les parts baixes dels cursos fluvials, les concentracions de nitrats i especialment de fosfats són moderades.</p>
    <p>Segons les dades recollides durant la <strong>primavera del 2020</strong>, predominen punts amb aigües netes o que poden presentar lleugers símptomes d’eutrofització, incloent <strong>tots els punts corresponents a la XPN</strong>.</p>
    <p>No obstant això, es registren <strong>concentracions molt elevades</strong> de fosfats (>0.5 mg P-PO4/l) en alguns punts concrets de la conca del Foix (Potons i Foix) i la riera Foradada de la conca del Ter, o bé <strong>concentracions elevades</strong> (0.3 – 0.49 mg P-PO4/l) en diversos punts de la conca del Besòs (Arenes, Besòs, Cànoves i Caldes) i un punt de la Tordera. D’altra banda, trobem <strong>concentracions moderades</strong> (0.1 – 0.29 mg P-PO4/l) a diverses conques, com la del Besòs (Mogent, Besòs, Congost, Caldes, Tenes, Ripoll i Gallifa), del Llobregat (Gavarresa, Anoia i Llobregat), del Foix (Llitrà i Vilobí) i del Ter (Tordera, Vallgorguina i Santa Coloma).</p>
</div>