<div>
    <h2 style="margin: 0; padding: 0;">Risc de toxicitat</h2>
    <p>Si tenim en compte totes dues variables fisicoquímiques que poden suposar un risc de toxicitat (amoni i nitrits) podem dir que, a trets generals, durant l’any 2020 es va observar un <strong>alt risc de toxicitat</strong> en punts de la conca del Besòs, del Foix i punts concrets de la conca del Llobregat i de Ter. No obstant això, a la majoria del territori trobem aigües sense gaire risc de toxicitat. A continuació es dóna més detall de cadascuna de les variables.</p>
    <p>Els nitrits són una forma nitrogenada molt tòxica per la majoria d’organismes aquàtics i solen ser un bon indicador d’abocaments propers d’aigües residuals.</p>
    <p>Pel que fa a les dades de <strong>primavera de 2020</strong>, tot i que en general trobem aigües sense risc de toxicitat, es va detectar una <strong>alta concentració</strong> de nitrits (> 0.1 mg N-NO2–/l) a diversos punts de la conca del Besòs (Congost i Gallifa), punts concrets de l’Anoia a la conca del Llobregat, un parell de punts de la conca del Ter (riera Major i Foradada) i diversos punts de la conca del Foix (Llitrà, Vilobí i Foix). Destacar que, en el cas dels punts de la conca del Foix, trobem un increment respecte als valors de les mitjanes històriques.</p>
    <p>Tot i que, en general, els punts de mostreig dins de la XPN no tenen altes concentracions de nitrits, sí que en trobem en el punt situat dins del <strong>Parc del Foix</strong> (F52), fet que ens indica un risc de toxicitat alt i, en aquest cas, que l’origen sigui d’aigua residual que estigui circulant per aquest riu.</p>
</div>