<div>
    <p>L’anàlisi de hàbitat fluvial serveix per saber si en el tram estudiat hi ha suficient heterogeneïtat com per sustentar una comunitat diversa de macroinvertebrats. És una dada important que cal conèixer abans de fer una valoració de la qualitat biològica de l’aigua del riu, ja que si el punt d’estudi té poca diversitat d’hàbitats, els índexs biològics podrien subestimar la qualitat de l’aigua. Així, l’índex d’hàbitat fluvial (IHF) és un indicador que pot tenir variacions entre èpoques o anys, ja que depèn molt del cabal del riu, de si hi ha hagut sequera o avingudes recents, de si hi ha presents elements que proporcionen heterogeneïtat d’hàbitat com els troncs, branques, fullaraca, molses, algues, macròfits...</p>
    <p>El 2020, s’observa com la gran majoria de punts tenen un hàbitat fluvial ben constituït (en 69 dels 84 punts estudiats. Els valors de IHF menors de 60 punts es concentren a la conca del Ter, el Foix i en determinats punts de la part mitja i baixa del Llobregat. En aquests punts, possiblement degut a les avingudes de 2020, hi ha hagut una pèrdua d’hàbitats pels rentat recurrents de llit del riu. Finalment, els punts amb un hàbitat realment empobrit (menys de 40 punts), es limiten a dos trams de la part mitja del Foix on possiblement es poden donar limitacions per a que s’hi desenvolupi tota la comunitat potencial d’invertebrats aquàtics per falta d’heterogeneïtat d’hàbitats. De fet, en aquests punts, la qualitat biològica ha resultat dolenta, i en part, pot ser causa a aquesta falta d’hàbitats.</p>
    <h2 style="margin-bottom: 0; padding-bottom: 0;">Interpretació per Espais Naturals</h2>
    <p>A la XPN, tots els punts presentaven un hàbitat ben construït a la primavera, ja que tots ells presentaven cabals circulants alts i una bona heterogeneïtat d’hàbitats aquàtics. A l’estiu, només al torrent de Cèllecs (B98) del Parc de la Serralada Litoral s’hi va calcular un IHF inferior de 60, i és que fou l’únic punt d’estudi on no hi havia aigua circulant i només presentava basses desconnectades.</p>
    <p style="background-color: #f4fefe; padding: 8px; border: 2px dotted #008080;">L’índex d’hàbitat fluvial (IHF) és un indicador que pot tenir variacions d’uns anys als altres ja que depèn molt del cabal que circula pel riu i de si hi ha present elements que donen heterogeneïtat d’hàbitat, com pot ser la fusta morta, la fullaraca o la vegetació aquàtica. El 2020 s’ha observat una majoria de punts amb un hàbitat ben construït, tot i que en alguns punts la conca del Ter, Foix i Llobregat els valors de l’IHF són menors que altres anys. Possiblement sigui degut als rentats del llit i les lleres dels rius, causats per les diferents crescudes de l’hivern i la primavera.</p>
</div>