<div>
    <p>La <strong>Qualitat del Bosc de Ribera</strong> (QBR) sol ser molt estable i, normalment, les millores es van donant de forma molt gradual mentre l’estructura i diversitat de la vegetació als voltants dels rius i torrents es va desenvolupant. En canvi, quan hi ha hagut algun tipus d’obra o actuació que ha afectat a la zona de ribera, la qualitat del bosc de ribera pot disminuir de forma dràstica si s’ha modificat el perfil, s’han talat arbres o arbustos o s’ha construït alguna estructura longitudinal o transversal al curs del riu. És a dir, el bosc de ribera pot passar ràpidament de tenir una molt bona qualitat a una qualitat pèssima però en canvi, per recuperar la seva naturalitat poden passar anys o dècades.</p>
    <p>Així, als rius i rieres de la Província de Barcelona fora de la XPN, el que més destaca és la varietat de rangs de la qualitat del bosc de ribera que s’han obtingut, tot i que hi ha una majoria de trams (40 dels 61 punts) tenen rang de qualitat mediocre, dolent o pèssim. Així, es pot dir, que el bosc de ribera és clarament deficient a tots els rius de la plana del Vallès, la Plana de Vic, la part mitja i baixa de la Tordera, a tot l’eix del Llobregat, el Cardener i l’Anoia. Els valors de qualitat bona i molt bona, doncs queden limitats a les parts de capçalera o en certs trams poc alterats, com podria ser el Llobregat a La Puda (L95).</p>
    <p>A dintre de la XPN el bosc de ribera dels trams d’estudi són majoritàriament de bona i molt bona qualitat, ja que els punts d’estudi solen ser trams de capçalera. I els cinc nous punts d’estudi també tenen una bona o molt bona qualitat. També cal destacar que tot i les fortes avingudes que han afectat especialment les rieres del litoral i prelitoral, al punt de la riera de Fuirosos, el bosc de ribera continua millorant la seva qualitat respecte a anys anteriors degut al projecte de restauració fluvial executat en aquest tram mig de la riera.</p>
    <p>Un any més, però, s’observen alteracions importants del bosc de ribera al punt de la part baixa del Foix (F52), on hi ha una qualitat baixa, I és que en aquesta zona, el bosc de ribera és quasi inexistent i hi ha molta canya de Sant Joan (Arundo donax), el riu va molt encalaixonat entre camps de conreu i la connectivitat lateral és mínima. Aquest 2020, s’ha observat una davallada de la qualitat del bosc de ribera al punt de la desembocadura de la riera Major (Te22). En aquest tram, que té una ribera estreta, amb molta pendent i amb molta roca mare, les avingudes de 2020 s’han endut molts dels arbres i arbustos que hi creixien i, per tant, la qualitat de la ribera s’ha vist afectada negativament.</p>
    <p style="background-color: #f4fefe; padding: 8px; border: 2px dotted #008080;">La riera de Fuirosos (T30) continua conservant una bona qualitat del bosc de ribera, tot i les avingudes que ha sofert aquest 2020. La restauració fluvial executada en aquest tram de la riera continua desenvolupant-se a bon ritme i caldria plantejar-se poder fer-ho a altres punts de mostreig per complir amb la Directiva Marc de l’Aigua.</p>
</div>